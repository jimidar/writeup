ਨਗਾਰਾ ਟੀ. ਵੀ. ਨਾਂ ਹੈ ਪੰਜਾਬ, ਪੰਜਾਬੀ ਅਤੇ ਪੰਜਾਬੀਅਤ ਦੀ ਝੰਡਾ ਬਰਦਾਰ ਇੱਕ ਨਿਡਰ, ਨਿਰਪੱਖ ਤੇ ਬੇਧੜਕ ਹੋ ਕੇ ਸੱਚ ਨੂੰ ਡੰਕੇ ਦੀ ਚੋਟ ਤੇ ਸੱਭ ਦੇ ਸਾਹਮਣੇ ਰੱਖਣ ਵਾਲੀ ਇੱਕ ਸੋਚ ਦਾ। ਇਹ ਕੋਸ਼ਿਸ਼ ਹੈ ਦੇਸ਼ ਵਿਦੇਸ਼ ਵਿੱਚ ਤੇ ਤੁਹਾਡੇ ਦਿਲਾਂ ਦੇ ਧੁਰ ਅੰਦਰ ਵਸਦੇ ਇੱਕ ਪੰਜਾਬੀ ਨੂੰ ਆਪਣੇ ਹੱਕ ਅਤੇ ਸੱਚ ਦੀ ਆਵਾਜ ਨੂੰ ਬੁਲੰਦ ਹੌਂਸਲੇ ਤੇ ਅਜ਼ਾਦੀ ਨਾਲ ਸੱਭ ਦੇ ਸਾਹਮਣੇ ਰੱਖਣ ਲਈ ਇੱਕ ਮੰਚ ਦੇਣ ਦੀ।

ਨਾ ਸਿਰਫ ਪੰਜਾਬ (ਹਿੰਦੁਸਤਾਨ ਅਤੇ ਪਾਕਿਸਤਾਨ) ਬਲਕਿ ਦੁਨੀਆ ਦੇ ਕਿਸੇ ਵੀ ਕੋਨੇ ਵਿੱਚ ਵਸਦੇ ਪੰਜਾਬ ਅਤੇ ਪੰਜਾਬੀ ਨਾਲ ਮੋਹ ਰੱਖਣ ਵਾਲੇ ਹਰ ਜੀਅ ਨੂੰ ਉਹਨਾਂ ਨਾਲ ਸੰਬੰਧਿਤ ਹਰ ਇੱਕ ਖਬਰ ਜਾਂ ਸੂਚਨਾ ਨੂੰ ਪਾਰਦਰਸ਼ੀ ਅਤੇ ਬੇਖੋਫ਼ ਢੰਗ ਨਾਲ ਉਹਨਾਂ ਤੱਕ ਪਹੁੰਚਾਉਣ ਲਈ ਕੈਨੇਡਾ (ਸਰੀ) ਤੋਂ ਪਰਸਾਰਿਤ ਕੀਤਾ ਜਾਣ ਵਾਲਾ ਨਗਾਰਾ ਟੀ. ਵੀ. ਤੁਹਾਡੇ ਵਿੱਚ ਹੀ ਵਿਚਰ ਰਹੇ ਸੂਝਵਾਨ ਪੱਤਰਕਾਰਾਂ ਦੁਆਰਾ ਤੁਹਾਡੇ ਤੱਕ ਪਹੁੰਚ ਰਿਹਾ ਹੈ।

ਅਸੀਂ ਹਰ ਉਹ ਗੱਲ ਛੂਹਾਂਗੇ ਜੋ ਹੋਵੇਗੀ ਤੁਹਾਡੇ ਪਿੰਡਾਂ ਤੇ ਉਹਨਾਂ ਦੀਆਂ ਕੱਚੀਆਂ ਪਗਡੰਡੀਆਂ ਦੀ, ਤੂਤਾਂ ਦੀਆਂ ਛਾਵਾਂ ਥੱਲੇ ਬੈਠੀਆਂ ਢਾਣੀਆੰ ਦੀ, ਸਾਉਣ ਦੀਆਂ ਝੜੀਆਂ ਦੀ, ਕੜਕਦੀਆਂ ਧੁੱਪਾਂ ਤੇ ਪੋਹ ਮਾਘ ਦੀਆਂ ਠੰਡੀਆੰ ਰਾਤਾਂ ਦੀ, ਸੱਪਾਂ ਦੀਆਂ ਸਿਰੀਆਂ ਮਿੱਧਦੇ ਤੇ ਫਿਰ ਕਰਜੇ ਦੇ ਸੱਪ ਨਾਲ ਡੰਗੇ ਗਏ ਹਾਰੀ ਸਾਰੀ ਕਿਸਾਨਾਂ ਦੀ, ਟਿਕੀ ਰਾਤ ਵਿੱਚ ਫ਼ਿਕਰਾਂ ਨੂੰ ਪਾਸੇ ਰੱਖ ਕੇ ਢੋਲੇ ਦੀਆਂ ਲਾਉਂਦੇ ਪੰਜਾਬੀਆੰ ਦੀ। ਅਸੀਂ ਗੱਲ ਕਰਾਂਗੇ ਉਹਨਾਂ ਤਬਕਿਆਂ ਦੀ ਜਿਹੜੇ ਗੁਰੂਆਂ ਵੱਲੋਂ ਸਤਿਕਾਰੇ ਤੇ ਪਿਆਰੇ ਜਾਣ ਦੇ ਬਾਵਜੂਦ ਵੀ ਅੱਜ ਤੱਕ ਲੋਕਾਂ ਵਲੋਂ ਅਪਣਾਏ ਨਹੀਂ ਜਾ ਸਕੇ।

ਅਸੀਂ ਤੁਹਾਡੀ ਕਚਿਹਰੀ ਵਿੱਚ ਪੇਸ਼ ਕਰਾਂਗੇ ਮੰਤਰੀ ਤੋਂ ਲੈ ਕੇ ਸੰਤਰੀ ਤੱਕ ਆਮ ਲੋਕਾਂ ਨਾਲ ਹੁੰਦੀ ਬੇਇਨਸਾਫੀ ਦਾ ਮੁੱਦਾ, ਰਾਜਨੀਤਕ ਗਲਬੇ ਥੱਲੇ ਦੱਬੇ ਗਏ ਪੰਜਾਬ ਦੇ ਅਸਲੀ ਰੰਗਾਂ ਦਾ ਮਾਮਲਾ, ਇੱਕ ਮਿਹਨਤੀ ਅਤੇ ਰੋਅਬਦਾਰ ਕੌਮ ਹੋਣ ਦੇ ਬਾਵਜੂਦ ਵੀ ਨਸ਼ਿਆਂ ਵਿੱਚ ਡੁੱਬੀ ਪੰਜਾਬ ਦੀ ਨੌਜਵਾਨੀ ਦਾ ਮਸਲਾ।

ਨਗਾਰਾ ਟੀ. ਵੀ. ਨਿਧੜਕ, ਪਾਰਦਰਸ਼ੀ, ਨਿਰਪੱਖ ਪੱਤਰਕਾਰਤਾ ਨੂੰ ਨਵੇਂ ਦਿਸਹੱਦਿਆਂ ਤੱਕ ਲਿਜਾਣ ਅਤੇ ਹਰੇਕ ਮਸਲੇ ਨੂੰ ਹਰ ਸੰਭਵ ਪੱਖ ਤੋਂ ਵਿਚਾਰਨ ਅਤੇ ਉਸਦਾ ਵਿਸ਼ਲੇਸ਼ਣ ਕਰਨ ਲਈ ਆਪ ਸੱਭ ਨਾਲ ਵਚਨਵੱਧ ਹੈ।